---
title: Πριν ξεκινήσετε μια δίαιτα...
image: /images/pexels-photo-9811520.jpeg
alt: Λαχανικά
author: Ιωάννα Παπατζανή
authorImage: /images/author.png
authorLink: /contact

---

Πόσες φορές άραγε έχετε πει στον εαυτό σας ότι  «από Δευτέρα» ξεκινάτε δίαιτα ή πρέπει να χάσετε κιλά. Από πού, όμως, πηγάζει αυτό το πρέπει; Πώς σας βοηθάει; Μήπως το πρέπει έχει μεταμφιεστεί σε μία μορφή καταπίεσης; 

Προτού ξεκινήσετε μία προσπάθεια απώλειας βάρους είναι σημαντικό να αναλογιστείτε το γιατί θέλετε να την ξεκινήσετε. Εάν οι λόγοι είναι εξωτερικοί π.χ. γιατί κάποιος σχολίασε αρνητικά το σώμα μου ή έχω να πάω σε κάποια εκδήλωση ή να χάσω τώρα γιατί μετά θα έρθουν οι διακοπές οπότε να μπορώ να φάω παραπάνω κ.ο.κ., είναι πολύ πιθανόν η προσπάθεια να αποτύχει καθώς οι λόγοι της δεν ήταν αρκετά ισχυροί.

Σκεφτείτε γιατί θέλετε να αλλάξετε και ποιους στόχους θέλετε να πετύχετε. Κάποιες ερωτήσεις που θα μπορούσατε να θέσετε στον εαυτό σας είναι:

- Γιατί θέλω να χάσω βάρος;
- Πώς θα νιώθω όταν θα το έχω καταφέρει; 
- Πώς θέλω να είμαι σε 2 χρόνια από τώρα;

Εάν ο στόχος είναι μόνο η απώλεια κιλών, αυτή από μόνη της δεν θα επιφέρει μία πραγματική και μόνιμη αλλαγή.

Στην ουσία, ο πρωταρχικός στόχος είναι να εντοπίσετε τις συνήθειες που έχετε αποκτήσει με την πάροδο των χρόνων, οι οποίες έχουν συμβάλει στην πρόσληψη βάρους.  Αφού τις εντοπίσετε να προσπαθήσετε σιγά-σιγά, με υπομονή, να τις αντικαταστήσετε με καινούργιες και πιο υγιείς συνήθειες. Με αυτό τον τρόπο, η απώλεια βάρους θα είναι απλά μια ενέργεια που θα συμβεί από μόνη της όταν θα έχετε υιοθετήσει καινούργιες διατροφικές συμπεριφορές.

Και μην ξεχνάμε, καμία αλλαγή δεν γίνεται αυτόματα.  Ακόμα και όταν νομίζετε ότι έχετε αποτύχει ή τα χαλάσατε όλα, ειδικά τότε, είναι ιδιαίτερα σημαντικό να συνεχίσετε την προσπάθειά σας, σαν να μην τρέχει τίποτα! 
