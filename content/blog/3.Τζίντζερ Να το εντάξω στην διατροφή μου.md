---
title: "Τζίντζερ:   Να το εντάξω στην διατροφή μου;"
image: /images/ginger-lemon-honey-tea_161438-7.jpg
alt: Λαχανικά
author: Ιωάννα Παπατζανή
authorImage: /images/author.png
authorLink: /contact

---

Το τζίντζερ ή αλλιώς πιπερόριζα, με το εκθαμβωτικό του άρωμα και τη δυναμική γεύση, δεν είναι απλώς ένα μπαχαρικό. Είναι επίσης ένα εκπληκτικό φυτό με αναμφισβήτητες θεραπευτικές ιδιότητες. Από την αρχαιότητα, το τζίντζερ χρησιμοποιείται σε διάφορες κουλτούρες για τα ευεργετικά του αποτελέσματα στην υγεία. Πάμε όμως να δούμε αναλυτικά πως μπορεί να μας βοηθήσει.

## Οφέλη του Τζίντζερ:

1. **Αντιφλεγμονώδεις ιδιότητες**: Το τζίντζερ περιέχει φυσικές ενώσεις που μπορούν να μειώσουν τη φλεγμονή στο σώμα, βοηθώντας στην αντιμετώπιση πολλών φλεγμονωδών παθήσεων. Ένα παράδειγμα είναι η επίδραση που έχει στην οστεοαρθρίτιδα και τη ρευματοειδή αρθρίτιδα. Η φλεγμονή που προκαλείται στις αρθρώσεις μπορεί να ανακουφιστεί με την κατανάλωση τζίντζερ καθώς δρα ως φυσικό παυσίπονο, μειώνοντας τoν πόνο και βελτιώνοντας την κίνηση.

2. **Ενίσχυση του ανοσοποιητικού**: Οι αντιοξειδωτικές ιδιότητες του τζίντζερ μπορούν να βοηθήσουν στην ενίσχυση του ανοσοποιητικού συστήματος, προστατεύοντας το σώμα από ασθένειες και λοιμώξεις. Βοηθά στην μείωση του βήχα αλλά και του πυρετού που προκαλούνται από κρυολογήματα και γρίπη.  Συνεπώς όταν πλησιάζει η εποχή των ιώσεων, εντάσσοντας το τζίντζερ στην διατροφή μας προστατευόμαστε πιο αποτελεσματικά και αυξάνουμε την άμυνα του οργανισμού μας.

3. **Ενίσχυση του γαστρεντερικού συστήματος**: Το τζίντζερ έχει γνωστές παραδοσιακές χρήσεις ως φυσικός τρόπος αντιμετώπισης της δυσπεψίας και πεπτικών προβλημάτων όπως φουσκώματα και μετεωρισμό. Έρευνες δείχνουν ότι μπορεί να μειώσει την ναυτία και την τάση για έμετο ακόμα και σε ασθενείς που λαμβάνουν χημειοθεραπεία. Επίσης κατά τη διάρκεια της εγκυμοσύνης συμβάλλει στη μείωση της πρωινής ναυτίας χωρίς τις ανεπιθύμητες παρενέργειες των αντιεμετικών φαρμάκων.

4. **Μείωση του κινδύνου καρδιαγγειακών παθήσεων**: Ορισμένες μελέτες έχουν δείξει ότι η κατανάλωση τζίντζερ μπορεί να βοηθήσει στη μείωση των επιπέδων χοληστερόλης και τριγλυκεριδίων στο αίμα, μειώνοντας έτσι τον κίνδυνο εμφάνισης εμφραγμάτων και καρδιαγγειακών παθήσεων.

5. **Αντιοξειδωτικές, αντιβακτηριδιακές και αντικαρκινικές ιδιότητες**: Λόγω των αντιοξειδωτικών και αντιβακτηριδιακών ιδιοτήτων του, προστατεύει τα κύτταρα από την οξειδωτική ζημιά και ταυτόχρονα βοηθά στην καταπολέμηση βακτηριακών λοιμώξεων. Τέλος, έρευνες έχουν δείξει ότι το τζίντζερ περιέχει ουσίες με αντικαρκινική δράση όπως η τζιντζερόλη κ.α. οι οποίες βοηθούν στην εξαφάνιση των καρκινικών κυττάρων.

## Ιδέες για κατανάλωση τζίντζερ:

Υπάρχουν πολλοί τρόποι να ενσωματώσετε το τζίντζερ στη διατροφή σας:

- **Τσάι με τζίντζερ**: Ένας από τους πιο δημοφιλείς τρόπους είναι να φτιάξετε ζεστό τσάι τζίντζερ. Απλά βράστε φρέσκο τζίντζερ σε νερό και προσθέστε εάν θέλετε λίγο μέλι για περισσότερη γλυκιά γεύση ή/και λίγο λεμόνι.

- **Προσθήκη σε συνταγές**: Προσθέστε φρέσκο ή ξηρό τζίντζερ σε stir-fries φαγητά όπως noodles, σάλτσες, σούπες κοτόπουλου ή λαχανικών ή ακόμα και στα όσπρια για να προσθέσετε γεύση και θρεπτική αξία. Επιπλέον μπορεί να αποτελέσει μέρος ενός πολύ γευστικού dressing για την σαλάτα.

- **Σε μορφή σκόνης**: Η σκόνη τζίντζερ μπορεί να προστεθεί σε smoothies, χυμούς, ή ακόμα και σε μπισκότα και γλυκά για μια πιο διακριτική γεύση.

Όπως με πολλά φυσικά προϊόντα, η κατανάλωση τζίντζερ μπορεί να προκαλέσει παρενέργειες σε ορισμένα άτομα. Είναι σημαντικό να συμβουλευτείτε τον γιατρό σας πριν από την ενσωμάτωση **μεγάλων ποσοτήτων** τζίντζερ στη διατροφή σας, ιδίως εάν πάσχετε από κάποια νόσο ή λαμβάνετε κάποια φαρμακευτική αγωγή. Η μέτρια κατανάλωση είναι συνήθως ασφαλής για την πλειονότητα των ανθρώπων, αλλά η εξερεύνηση των ενδεχόμενων παρενεργειών είναι σημαντική για κάθε ατομική περίπτωση. 

## Πηγές:

- [Basalingappa K](https://www.researchgate.net/profile/Kanthesh-Basalingappa), [Gopenath Ts](https://www.researchgate.net/scientific-contributions/Gopenath-Ts-2152212098), [Kaginelli S](https://www.researchgate.net/profile/Shanmukhappa-Kaginelli), [Karthikeyan M.](https://www.researchgate.net/scientific-contributions/Murugesan-Karthikeyan-2139998839?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIiwicHJldmlvdXNQYWdlIjoiX2RpcmVjdCJ9fQ) (2020). Inhibition of Pro-Inflammatory Molecules by Ginger (Zingiber officinale Roscoe) and its Anti-Inflammatory Effects on Arthritis Patients. Journal of Drug Delivery and Therapeutics 10(2s):125-139.

- Crichton M, Marshall S, Isenring E, Lohning A et al. (2024). Effect of a Standardized Ginger Root Powder Regimen on Chemotherapy-Induced Nausea and Vomiting: A Multicenter, Double-Blind, Placebo-Controlled Randomized Trial. [Journal of the Academy of Nutrition and Dietetics](https://www.sciencedirect.com/journal/journal-of-the-academy-of-nutrition-and-dietetics) 124(3):313-330.

- [Singletary K](https://www.researchgate.net/profile/Keith-Singletary?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIiwicHJldmlvdXNQYWdlIjoiX2RpcmVjdCJ9fQ). (2023). Ginger Update: Potential Health Benefits. Nutrition Today 58(6): 263-273.

- [Soltani E](https://www.researchgate.net/profile/Ehsan-Soltani-5?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIn19), [Jangjoo A](https://www.researchgate.net/profile/Ali-Jangjoo?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIn19),  [Aghaei A](https://www.researchgate.net/scientific-contributions/Monavvar-Afzal-Aghaei-2004015086?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIn19),  [Dalili A.](https://www.researchgate.net/profile/Amin-Dalili?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIn19) (2017). Effects of preoperative administration of ginger (Zingiber officinale Roscoe) on postoperative nausea and vomiting after laparoscopic cholecystectomy. Journal of Traditional and Complementary Medicine 8(3). 

- Usman A.N, Ahmad M [Manju](https://www.researchgate.net/scientific-contributions/Budu-Manju-2255582499?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIiwicHJldmlvdXNQYWdlIjoiX2RpcmVjdCJ9fQ) B, [Ilhamuddin](https://www.researchgate.net/scientific-contributions/Ilhamuddin-Ilhamuddin-2255576375?_tp=eyJjb250ZXh0Ijp7ImZpcnN0UGFnZSI6InB1YmxpY2F0aW9uIiwicGFnZSI6InB1YmxpY2F0aW9uIiwicHJldmlvdXNQYWdlIjoiX2RpcmVjdCJ9fQ) I et al. (2023). Ginger potency on the prevention and treatment of breast cancer. Breast Disease 42(1):207.
