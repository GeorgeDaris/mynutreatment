---
title: «Να αδειάσεις όλο σου το πιάτο!»
description: "«Να αδειάσεις όλο σου το πιάτο, υπάρχουν παιδιά στην Αφρική που δεν έχουν να φάνε!».

Σίγουρα την έχετε ακούσει αυτή την πρόταση μεγαλώνοντας,  είτε από τους γονείς είτε από τον παππού ή την γιαγιά, ίσως κάποιοι να την έχετε πει και στα παιδιά σας. Πρέπει, όμως, να αδειάζουμε το πιάτο μας; Βοηθάμε κάπως τα παιδιά στην Αφρική;"
image: /pexels-dilara-yilmaz-988605972-20315946(2).jpg
alt: Λαχανικά
author: Ιωάννα Παπατζανή
authorImage: /images/author.png
authorLink: /contact

---

«Να αδειάσεις όλο σου το πιάτο, υπάρχουν παιδιά στην Αφρική που δεν έχουν να φάνε!».

Σίγουρα την έχετε ακούσει αυτή την πρόταση μεγαλώνοντας,  είτε από τους γονείς είτε από τον παππού ή την γιαγιά, ίσως κάποιοι να την έχετε πει και στα παιδιά σας. Πρέπει, όμως, να αδειάζουμε το πιάτο μας; Βοηθάμε κάπως τα παιδιά στην Αφρική; 

<!--more-->

Πιθανόν να υπάρχουν φορές που έχετε χορτάσει αλλά έχουν μείνει 1-2 μπουκιές φαγητό ακόμα στο πιάτο και σκέφτεστε:  «Ας μην το πετάξω, κρίμα είναι». Τι συμβαίνει σε αυτή την περίπτωση που πιέζουμε τον οργανισμό μας να καταναλώσει παραπάνω φαγητό από αυτό που χρειάζεται; 
Σκεφτείτε το στομάχι σας σαν ένα μπαλόνι από λάστιχο. Κάθε φορά που παραβιάζουμε τον κορεσμό μας (συνεχίζουμε, δηλαδή, και τρώμε ενώ έχουμε ήδη χορτάσει) οδηγούμε το στομάχι μας στο να φουσκώσει για να χωρέσει το παραπάνω φαγητό. Με αυτό τον τρόπο το στομάχι μας μεγαλώνει και χρειάζεται  ακόμα περισσότερο φαγητό για να γεμίσει. 

Η παραπάνω ενέργεια, οδηγεί σε κατανάλωση μεγαλύτερης ποσότητας τροφής από αυτήν που έχουμε ανάγκη κάτι που μπορεί να καταλήξει σε δυσπεψία, ακόμα και πόνο στο στομάχι, κακή ποιότητα ύπνου και, φυσικά, σε αύξηση βάρους. Στην πραγματικότητα ο κορεσμός είναι ο πιο σημαντικός μας σύμμαχος, αφού ουσιαστικά μας ενημερώνει ότι έχουμε καταναλώσει όλα τα απαραίτητα θρεπτικά συστατικά που χρειαζόμαστε. Είναι, λοιπόν, ένας μηχανισμός του οργανισμού μας  που όταν τον «ακούμε» διατηρούμε ένα υγιές βάρος και προστατεύουμε την υγεία μας μακροπρόθεσμα.

Επομένως την επόμενη φορά που θα νιώσετε χορτάτοι σταματήστε το γεύμα σας, καθώς το να φάτε παραπάνω δεν θα βοηθήσει καθόλου τα παιδιά στην Αφρική αλλά ούτε και εσάς!
