---
title: Ιδέες για γευστικά σνακ στην παραλία
image: /images/pexels-summer-snacks.jpg
credit: © Pexels
alt: Πικνίκ στην παραλία με φρούτα.
author: Ιωάννα Παπατζανή
authorImage: /images/author.png
authorLink: /contact
---

Άνοιξε επιτέλους ο καιρός  και ήρθε η ώρα να αρχίσουμε τις βουτιές. Όμως τι να πάρουμε μαζί μας; Παρακάτω έχουμε κάποιες ιδέες για σνακ ώστε να είσαστε εφοδιασμένοι και να μπορέσετε να μείνετε μέχρι αργά για να απολαύσετε το ηλιοβασίλεμα. Οι εναλλακτικές είναι πολλές και χωρίζονται σε δυο κατηγορίες στην περίπτωση που θέλετε να πάρετε μαζί σας ψυγειάκι και στην περίπτωση που θέλετε να μεταφέρετε μόνο ξηρά τροφή.

Ξεκινάμε με το πιο σημαντικό από όλα την ενυδάτωση. Όσο πιο ζεστός είναι ο καιρός τόσο πιο απαραίτητο είναι να πίνετε συχνά νερό. Μπορείτε να βάλετε στην κατάψυξη από το προηγούμενο βραδύ ένα μπουκάλι νερό στο οποίο μια ωραία ιδέα θα ήταν να προσθέσετε μερικά φύλλα δυόσμου ή μέντας τα οποία θα δώσουν μια πιο δροσερή αίσθηση!

## Σνακ που χρειάζονται ψυγειάκι

1. **Smoothies και χυμοί**: Γεύση με ενυδάτωση ταυτόχρονα! Τα smoothies είναι μια εξαιρετική επιλογή που θα σας εφοδιάσει με ενέργεια. Οι εναλλακτικές είναι αμέτρητες! Ότι φρούτα ή λαχανικά έχετε στο ψυγείο σας και για σίγουρη επιτυχία επιλέξτε το ένα να είναι η μπανάνα. Η πιο κλασσική συνταγή είναι: μπανάνα, φράουλες και γάλα ζωικό ή φυτικό. Φυσικά το γάλα μπορεί να γίνει και γιαούρτι ή κεφιρ εάν το επιθυμείτε. Επίσης για έξτρα ενέργεια μπορείτε να προσθέσετε στο blender ξηρούς καρπούς, φυστικοβούτυρο, ταχίνι, ή και αβοκάντο.
2. **Σάντουιτς ή αραβική πίτα**: Εδώ και αν υπάρχουν πολλές επιλογές. Για να μη μείνετε όμως στα συνηθισμένα δηλαδή τυρί - γαλοπούλα να μην ξεχάσετε και το αγαπημένο σε όλους σχεδόν, αυγό. Ένας γευστικός συνδυασμός είναι σάντουιτς με βραστά αυγά, λαχανικά και αβοκάντο. Διαφορετικά, μπορείτε να προσθέσετε τόνο με γιαούρτι, κρεμμύδι, άνηθο, λίγο λεμόνι και φυσικά λαχανικά. Επιπλέον, μπορείτε να επιλέξετε μία πιο μεσογειακή γεύση: φέτα, ελιές, ντομάτα, αγγούρι, κρεμμύδι και ρίγανη.

3) **Γιαούρτι**: με φρούτα, ξηρούς καρπούς ή/και δημητριακά και μέλι. Μια καλή λύση για να μην «κατεβάσει» ζουμιά είναι να προσθέσετε σε ένα μπολάκι όλα τα υλικά εκτός το γιαούρτι, το οποίο θα το μεταφέρετε στο δικό του κεσεδάκι και θα τα ενώσετε αμέσως πριν το καταναλώσετε. Μην ξεχάσετε το κουταλάκι σας!
4) **Μακαρονοσαλάτα**: σε περίπτωση που το επιλέξετε μην ξεχάσετε να περιμένετε πριν κάνετε την επόμενη βουτιά σας! Τα υλικά για μια δροσερή μακαρονοσαλάτα είναι τα εξής: ζυμαρικά, κατά προτίμηση βίδες, φέτα, λαχανικά, ελιές, ρίγανη και ελαιόλαδο. Στα λαχανικά μπορείτε να επιλέξτε ότι θα βάζατε σε μια χωριάτικη σαλάτα, ντομάτα, αγγούρι, πιπεριά, κρεμμύδι ψιλοκομμένα, ελιές κ.α.
5) **Χούμους με στικ λαχανικών**: μια επιλογή για όσους είναι vegan και όχι μόνο. Μπορείτε να το συνδυάσετε με καρότο, αγγούρι, πιπεριές και πολλά άλλα.

## Σνακ που δεν χρειάζονται ψυγειάκι

1. **Ξηροί καρποί**: δημιουργήσετε ένα υπέροχο μιξ για ποικιλία. Αμύγδαλα, καρύδια, φουντούκια, φιστίκια αιγίνης, ηλιόσπορους, κολοκυθόσπορους, brazil nuts, μακαντέμια κ.α. Με αυτή την επιλογή θα γεμίσετε με ενέργεια, πρωτεΐνες και καλά λιπαρά.
2. **Φρουτοσαλάτα**: γεμίστε ένα μεγάλο μπολ με πολύχρωμα φρούτα, μπανάνα, καρπούζι, πεπόνι, ροδάκινο, μήλο και πολλά άλλα. Μπορείτε να προσθέσετε μέσα και μέλι, τριμμένη καρύδα και προαιρετικά σπασμένους ξηρούς καρπούς.
3. **Αποξηραμένα φρούτα**: θα σας γεμίσουν ενέργεια και συνδυάζονται εξαιρετικά με την επιλογή νούμερο 1. Σταφίδες, βερίκοκα, δαμάσκηνα, ανανάς, χουρμάδες, φράουλες, οι επιλογές είναι πολλές. Ιδανικά να τα προμηθευτείτε φυσικά αποξηραμένα χωρίς προσθήκη ζάχαρης, τα φυσικά τους σάκχαρα και μόνο προσδίδουν μια υπέροχη γλυκιά γεύση.
4. **Γλυκό σάντουιτς**: Ποιος είπε ότι τα σάντουιτς είναι μόνο αλμυρά; Ένας συνδυασμός γεμάτος ενέργεια είναι: φυστικοβούτυρο με μπανάνα και ξηρούς καρπούς ή σπόρους όπως ο λιναρόσπορος. Ακόμα ταχίνι με μέλι και μπανάνα ή κάποιο άλλο φρούτο της αρεσκείας σας όπως μήλο ή αχλάδι. Εάν τα αλείμματα καρπών δεν είναι της αρεσκείας σας μπορείτε να φτιάξετε ένα τοστ – λουκουμά: με μέλι ή κάποιο σιρόπι, κανέλα, τριμμένη καρύδα.
5. **Μπάρες δημητριακών**: ευτυχώς το διαδίκτυο είναι γεμάτο συνταγές! Εάν έχετε τον χρόνο προτιμήστε να φτιάξετε την δική σας μπάρα προς αποφυγή συντηρητικών και γλυκαντικών. Με ξηρούς καρπούς ή με δημητριακά για όσους έχουν αλλεργία ή δεν τους προτιμούν. Οι μπάρες μπορούν να σας κρατήσουν χορτάτους αρκετή ώρα ειδικά εάν συνδυαστούν με φρούτα.

Οι παραπάνω ιδέες, για μικρούς και μεγάλους, αποτελούν μια επιλογή για όσους θέλουν να απολαύσουν τον ήλιο και τη θάλασσα με υγιεινά σνακ πλούσια σε γεύση και θρεπτικά συστατικά. Σίγουρα χρειάζεται να αφιερώσετε λίγο παραπάνω χρόνο στην προετοιμασία τους αλλά το αποτέλεσμα θα σας ανταμείψει με ενέργεια και ευεξία!
